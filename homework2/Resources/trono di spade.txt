Oltre la Barriera, una mastodontica muraglia di ghiaccio che separa il continente di westeros dalle minacce dell'Estremo Nord, un trio di Guardiani della Notte (confraternita maschile dedita alla difesa della Barriera) è in perlustrazione nella Foresta Stregata, alla ricerca della popolazione nomade dei Bruti. Improvvisamente, il gruppo subisce un'imboscata tesa dai cosiddetti "Estranei", creature di ghiaccio spietate e leggendarie, ma ritenute oramai estinte da secoli.  A Grande Inverno, capoluogo del Nord (uno dei Sette Regni che compongono Westeros) e sede della nobile Casa Stark, l'unico Guardiano della Notte sopravvissuto all'attacco degli Estranei viene catturato e giudicato disertore, motivo per cui l'onorevole Eddard "Ned" Stark, Lord Protettore del Nord, emette la sua condanna a morte. Di ritorno al suo castello, Ned e il suo seguito s'imbattono nel cadavere di una meta-lupa, un'antica bestia originaria dell'Estremo Nord, e nella sua cucciolata. Ned decide allora di affidare i 6 cuccioli di meta-lupo (che rappresentano il vessillo della sua casata) ai suoi 6 figli: Robb, Sansa, Arya, Bran, Rickon e il bastardo Jon Snow.  Catelyn Tully, amorevole moglie di Eddard, comunica al marito la notizia della dipartita di Jon Arryn (caro amico di Ned, che in gioventù è stato per lui come un padre) e dell'incombente arrivo di una carovana reale proveniente dalla capitale, Approdo del Re, che conta re Robert Baratheon, i principi reali (Joffrey, Myrcella e Tommen), la regina Cersei Lannister e i fratelli di quest'ultima: Jaime, suo gemello, e Tyrion, un nano soprannominato "Folletto".  Il giorno della sua venuta, Robert, fedele amico di Ned, col quale ha combattuto per la conquista del Trono di Spade, gli offre la carica di Primo Cavaliere del Re, detenuta in precedenza da Arryn, e in più prospetta ad Eddard l'idea di unire le loro Case con un matrimonio combinato tra i rispettivi figli, Joffrey e Sansa. In serata, però, Catelyn riceve una lettera da parte di sua sorella Lysa, vedova del defunto Arryn, nella quale Lysa incolpa i Lannister, casata della regina Cersei, della morte di suo marito; a quel punto, Ned accetta l'incarico di Robert per sostare ad Approdo del Re e scoprire la verità.  Il giorno successivo, mentre si sta arrampicando su di una torre, il piccolo Bran sorprende casualmente i gemelli Lannister, Cersei e Jaime, durante un rapporto incestuoso; a quel punto, Jaime scaraventa Bran giù dalla finestra, nella speranza di salvaguardare il loro sporco segreto.  Nel frattempo, aldilà del Mare Stretto, nel continente orientale di Essos, la giovane Daenerys Targaryen (ultima discendente femminile della precedente dinastia regnante sul Trono di Spade, che fu spodestata durante la Ribellione di Robert) viene costretta dal suo crudele e borioso fratello maggiore, Viserys, a sposare Khal Drogo, il capo di una vasta tribù di fenomenali e barbarici guerrieri "Dothraki", di cui Viserys intende usufruire per potersi riappropriare del Trono di Spade.  In occasione del suo matrimonio con Drogo, a Daenerys vengono regalati dei libri da ser Jorah Mormont (ex lord di una casata minore del Nord di Westeros ed ora in esilio ad Essos) e delle uova di drago pietrificate da Magistro Illyrio Mopatis, presso cui lei e Viserys hanno alloggiato; successivamente, i due sposi consumano la loro prima notte di nozze.  